
   Остап Вишня
   Моя автобіографія
   У мене нема жодного сумніву в тому, що я народився, хоч і під час мого появлення на світ божий і потім — років, мабуть, із десять підряд — мати казала, що мене витяглиз колодязя, коли напували корову Оришку.
   Трапилася ця подія 1 листопада (ст. стилю)[1] 1889року, в містечку Груні, Зіньківського повіту на Полтавщині.
   Власне, подія ця трапилася не в самім містечку, а в ху­торі Чечві біля Груні, в маєткові поміщиків фон Рот, де мій батько був за прикажчика.
   Умови для мого розвитку були підходящі. З одного боку — колиска з вервечками, з другого боку — материні груда. Трішки поссеш, трішки поспиш — і ростеш собі помаленьку.
   З'явився я на світ другим. Поперед мене був первак, старший брат, що попередив мене років на півтора.
   Так ото й пішло, значить: їси — ростеш, потім ростеш — їси.
   Батьки мої були як узагалі батьки.
   Батьків батько був у Лебедині шевцем і пив горілку. Материн батько був у Груні хліборобом і пив горілку.
   Глибшої генеалогії не довелося мені прослідити. Батько взагалі не дуже любив про родичів розказувати, а коли, було, спитаєш у баби (батькової матері) про діда чи тампро прадіда, вона завжди казала:
   — Отаке стерво було, як і ти оце! Покою від їх не було! З горілки померли, царство їм небесне!
   Про материну рідню так само знаю небагато. Тільки те й пам'ятаю, що частенько було батько казав матері:
   — Не вдалася ти, голубонько, у свою матір. Хіба ж так, як оце ти, п'ють?! Царство небесне покійниці: і любила випити, і вміла випити.
   Про діда (материного батька) балачок зовсім не було. Не любили, очевидно, того діда зовсім. Далеко пізніше я довідався, що він хотів був повіситись, та не пощастило йому того зробити, так він узяв та й умер от білої-білої, як буває білий сніг, гарячки.
   А взагалі батьки були нічого собі люди. Підходящі.
   За двадцять чотири роки спільного їхнього життя послав їм господь усього тільки сімнадцятеро дітей, бо вміли вони молитись милосердному.
   Коли, було, хто з сусідів натякне батькові:
   — Чи не припинили б ви, Михайле Кіндратовичу, часом діточок?
   А батько йому на те:
   — Нічого! Господь дав дітей, дасть і на дітей.
   Помер батько 1909 року, на п'ятдесят восьмому році свого плодотворного життя.
   І як згадує, було, мати про покійника:
   — Скільки це є вже дітки, як наш батько помер?
   — Та вже, мамо, літ із десять.
   Замислиться, було, матуся і прокаже:
   — Це б у вас іще було братів та сестер штук із ше­стеро. А в мене б усього було б оце діточок... Скільки, дітки?
   — Двадцять троє, мамо.
   — Еге ж. Двадцять троє... Ох-хо-хо! Хай царствує покій­ничок.

   Почав, значить, я рости.
   — Писатиме, — сказав якось батько, коли я, сидячи на підлозі, розводив рукою калюжу.
   Справдилося, як бачите, батькове пророкування.
   Але, нема де правди діти, — багацько ще часу проминуло, доки батькове віщування в життя втілилося.
   Письменник не так живе й не так росте, як проста собі людина.
   Що проста людина? Живе собі, проживе собі, помре собі.
   А письменник — ні. Про письменника подай, обов'яз­ково подай: що впливало на його світогляд, що його оточу­вало, що організовувало його ще тоді, коли він лежав у ма­тері під цицею й плямкав губами, зовсім не думаючи про те, що колись доведеться писати свою автобіографію.
   А от тепер сиди й думай, що на тебе вплинуло, що ти на письменника вийшов, яка тебе лиха година в літературу потягла, коли ти почав замислюватися над тим, «куди дірка дівається, як бублик їдять».
   Бо письменники так, спроста, не бувають.
   І от, коли пригадаєш життя своє, то приходиш до виснов­ку, що таки справді письменника супроводять в його житті явища незвичайні, явища оригінальні, і коли б тих явищ не було, не була б людина письменником, а була б поряд­ним інженером, лікарем чи просто собі толковим коопе­ратором.
   Підскочать оті явища — і записала людина.

   Головну роль у формації майбутнього письменника віді­грає взагалі природа, а в українського письменника — кар­топля, коноплі, бур'яни.
   Коли є в хлопчика чи в дівчинки нахил до замислювання, а навкруги росте картопля, чи бур'ян, чи коноплі — амба! То вже так і знайте, що на письменника воно піде.
   І це цілком зрозуміло. Коли дитина замислиться й сяде на голому місці, хіба їй дадуть як слід подумати?
   Зразу ж мати пужне:
   — А де ж ти ото сів, сукин ти сину!? Нема тобі за сажем місця?!
   І «знімайсь» моментально. І натхнення з переляку роз­віялось.
   Тут і стає в пригоді картопля.
   Так було й зо мною. За хатою недалеко — картопля, на підметі — коноплі. Сядем собі: вітер віє, сонце гріє, кар­топлиння навіває думки про всесвіт, про космос, про соці­алізм.
   І все думаєш, думаєш... Аж поки мати не крикне:
   — Піди подивися, Мелашко, чи не заснув там часом Павло? Та обережненько, не налякай, щоб сорочки не зака­ляв. Хіба на них наперешся?!
   З того ото й пішло. З того й почав замислюватись. Сидиш і колупаєш перед собою ямку — все тебе вглиб тягне. А мати було лається:
   — Яка ото лиха година картоплю підриває? Ну, вже як і попаду!!
   Пориви чергувались. То вглиб тебе потягне, — тоді ото ямки колупаєш, то погирить тебе в вишину, на простір, вгору кудись. Тоді лізеш у клуні на бантину горобці драти або на вербу по галенята.
   Конституції я був нервової, вразливої змалку: як покаже було батько череска або восьмерика — моментально під ліжко й тіпаюсь.
   — Я тобі покажу бантини! Я тобі покажу галенята! Якби вбився зразу, то ще нічого. А то ж покалічишся, сукин ти сину!
   А я лежу було під ліжком, тремтю, носом сьорбаю й ду­маю печально: «Господи! Чого тільки не доводиться пережи­вати через ту літературу!»
   Із подій мого раннього дитинства, що вплинули (події) на моє літературне майбутнє, твердо врізалася в пам'ять одна: упав я дуже з коня. Летів верхи на полі, а собака з-за могили як вискочить, а кінь — убік! А я — лясь! Здоро­во впав. Лежав, мабуть, з годину, доки очунявся... Тижнів зо три після того хворів. І отоді я зрозумів, що я на щось потрібний, коли в такий слушний момент не вбився. Неяс­на ворухнулася в мені тоді думка: мабуть, я для літератури потрібний. Так і вийшло.
   Отак між природою з одного боку та людьми — з дру­гого й промайнули перші кроки мого дитинства золотого.
   Потім — оддали мене в школу.
   Школа була не проста, а «Міністерства Народнього Просвєщенія». Вчив мене хороший учитель Іван Максимович, доброї душі дідуган, білий-білий, як білі бувають у нас перед зеленими святами хати. Учив він сумлінно, бо сам він був ходяча совість людська. Умер уже він, хай йому земля пухом. Любив я не тільки його, а й його лінійку, що ходила іноді по руках наших школярських замурзаних. Ходила, бо така тоді «комплексна система» була, і ходила вона завжди, коли було треба, і ніколи люто.
   Де тепер вона, та лінійка, що виробляла мені стиль літера­турний? Вона перша пройшлася по руці моїй, оцій самій, що оце пише автобіографію. І бачите, як пише? «Як мухадише». А чи писав би я взагалі, коли б не було Івана Максимовича, а в Івана Максимовича та не було лінійки, що примушувала в книжку зазирати?
   У цей саме час почала формуватися й моя класова свідо­мість. Я вже знав, що то є пани, а що то — не пани. Частенько-бо було батько посилає з чимось до барині в горниці,посилаючи, каже:
   — Як увійдеш же, то поцілуєш барині ручку.
   «Велика, — думав я собі, — значить, бариня цабе, коли їй ручку цілувати треба».
   Неясна якась тоді була в мене класова свідомість. З одно­го боку — цілував барині ручку (явна контрреволюція), а з другого — клумби квіткові їй толочив. А раз заліз на веранду і понабурював у хатні квіти (явні революційні вчинки).
   Чистий тобі Мандональд. Між соціалізмом і королем вертівся, як мокра миша.
   Але вже й тоді добре затямив собі, що пани на світі є. І як, було, бариня накричить за щось та ногами затупо­тить, то я залізу під панську веранду та й шепочу:
   — Пожди, експлуататоршо! Прийде жовтнева революція! Я тобі покажу, як триста літ із нас... і т. д. і т. ін.

   Оддали мене в школу рано. Не було, мабуть, мені й шести літ. Провчився я там три роки, скінчив школу. Прийшов додому, а батько й каже:
   — Мало ти ще вчився. Треба ще кудись оддавати. Повезу ще в Зіньків, повчись іще там, побачимо, що з тебе вийде.
   Повіз батько мене в Зіньків, хоч і тяжко йому було тоді, бо вже нас було шестеро чи семеро, а платні він у поміщиці ді­ставав вісімнадцять чи двадцять карбованців намісяць. Про­те повіз і віддав мене у Зіньківську міську двокласну школу.
   Отут мені й повернути б було на «неокласицизм», бо вчилися ми разом із М. К. Зеровим.[2]Так я не схотів. Самі ж знаєте, неокласиком бути — силу треба терпіння. Читай Горація[3],Вергілія[4],Овідія[5]та інших Гомерів[6].А бути сучас­ним письменником — значно легше. Нічого собі не читаєш, тільки пишеш. І всі задоволені. Так що наші з М. К. Зеровим стежки розійшлися. Він — на Рим, я на — Шенгерієвку.[7]
   Зіньківську школу закінчив я року 1903, з свідоцтвом, що маю право бути поштово-телеграфним чиновником дуже якогось високого (чотирнадцятого, чи що) розряду.
   Та куди ж мені в ті чиновники, коли «мені тринадцятий минало».[8]
   Приїхав додому.
   — Рано ти, — каже батько, — закінчив науку. Куди ж тебе, коли ти ще малий? Доведеться ще вчить, а в мене без тебе вже дванадцятеро.
   Та й повезла мене мати аж у Київ, у військово-фельдшер­ську школу, бо батько, як колишній солдат, мав право в ту школу дітей оддавати на «казьонний кошт».
   Поїхали ми до Києва. В Києві я роззявив рота на вокзалі і так ішов з вокзалу через увесь Київ аж до святої Лаври, де ми з матір'ю зупинились. Поприкладався до всіх мощей, до всіх чудотворних ікон, до всіх мироточивих голів і іспити склав.
   Так й залишився в Києві. Та й закінчив школу, та й зро­бився фельдшером.
   Фельдшер з мене був непоганий, бо зразу ж закапав одному хворому очі нашатирним спиртом замість цинкових крапель.
   Про гонорар од того хворого говорити не буду.
   А потім пішло нецікаве життя. Служив і все вчився, все вчився — хай воно йому сказиться! Все за екстерна правив.
   Війна застукала мене на залізниці, де я хоробро захищав «царя, престол і отечество» від ворогів зовнішніх, фельдше­рувавши в залізничній лікарні.
   Як ударила революція — завертівся. Будував Україну.[9]Бігав з Центральної ради[10]в університет, а з університету в Центральну раду. Тоді до св. Софії,[11]з св. Софії до «Про­світи»,[12]з «Просвіти» на мітинг, з мітингу на збори, з зборів у Центральну раду, з Центральної ради на з'їзд, із з'їзду на конференцію, з конференції в Центральну раду. До того було ніколи, що просто страх... Хотілося, щоб і в війську бути, і в парламенті бути, і в університеті бути, і по всіх комітетах бути, і на національний фонд збирати, і пісень співати. Та куди вам? Де співають, — там і я! Де говорять, — там і я! Де засідають, — там і я!
   Державний муж, одне слово.

   Громадянська війна.
   Брав участь. Летить шрапнель, а я ховаюсь.
   Весь тягар громадянської війни переніс. І в черзі по пайки стояв, і дрова саночками возив, і городи копав. А найтяжче було нести два пуди борошна з Лаври аж на Гоголівську вулицю, в Києві. «Собачою тропою» ніс, а потім Шевченківським бульваром. І кректав, стогнав, і сідав, і присідав. А таки доніс. Не кинув «здобутків революції».
   Тяжко було, але «ми перемогли».[13]
   Ну, а потім під'їхала «платформа», мене й посадили.[14]Потім випустили, але я вже з «платформи» не злазив. Нема дурних.

   Книга, що найсильніше на мене враження зробила в моїм житті, — це «Катехізис»[15]Філарета[16].До чого ж противна книжка! Ще якби так — прочитав та й кинув, воно б і нічого, а то — напам'ять. А хай їй грець! Найдужче вона мені втямки далася.
   Книжки я любив змалку. Пам'ятаю, як попався мені Соломонів «Оракул»,[17]— цілими днями сидів над ним та куль­ку з хліба пускав на оте коло з числами різними. Пускаю, аж у голові макітриться, поки прийде мати, вхопить того «Оракула» та по голові — трах! Тоді тільки й кину.
   Взагалі любив я книжки з м'якими палітурками.
   Їх і рвати легше, і не так боляче вони б'ються, як мати, було, побачить.
   Не любив «Руського паломника»,[18]що його років двадцять підряд читала мати. Велика дуже книжка. Як замахнеться було мати, так у мене душа аж у штанях.
   А решта книг читалося нічого собі.

   Писати в газетах я почав у Кам'янці, на Поділлі, 1919 ро­ку, за підписом Павла Грунського.[19] (Чого я був у Кам'янці, питаєте? Та того ж, що й ви!). Почав з фейлетона.
   Часто мене запитують, де я мову свою взяв.
   Мову свою я взяв з маминої циці. Це — невичерпне джерело мовне.
   Зверніть увагу на це, матері, і ваших діточок ніколи не доведеться українізувати.
   Хто вивершив мову? Робота. Робота і вказівки А. Ю. Кримського[20]та Модеста Пилиповича Левицького[21],що з ними я мав щасливу нагоду працювати і про яких я завжди згадую з почуттям глибокої подяки.
   Жив я в Києві. В Харків «мене переїхали» 1920 року, в жовтні місяці,[22]а в квітні місяці 1921 року почав я працю­вати у «Вістях»[23]з Вас. Блакитним[24].
   У «Вістях» почав я працювати за перекладача. Робота серйозна, робота відповідальна, робота тяжка, бо доводи­лося таки як слід пріти над газетними отими перекладами.
   Перекладав я, перекладав, а потім думаю собі:
   «Чого я перекладаю, коли ж можу фейлетони писати!! А потім — письменником можна бути. Он скільки письмен­ників різних є, а я ще не письменник. Кваліфікації не знаю, що я, — думаю собі, — робитиму».
   Зробився я Остапом Вишнею, та й почав писати.
   Сиджу собі та й пишу. Робити більше нічого, папір є, робота не важка — не те, що там шість годин у яку-небудь книгу рахунки записувати.
   Спочатку було тяжкувато, бо папір попервах був поган­куватий і чорнило не дуже добре, та й олівці часто ламались, а потім, як «Книгоспілка»[25]взялась постачати добре канц­приладдя — стало легше. Уже й промокачка появилася, вже не доводиться тобі твори до стінки ліпити, щоб не розма­зувалося, — твори кращими виходять, чепурнішими.
   Потім купив портфеля — зробився вже справжнім солід­ним письменником.
   Роки собі минають — стаж собі набігає. Ах, яка це хороша штука — стаж!
   Він так сам по собі не помітно набігає, а здорово нашого брата підтримує.
   А там за стажем, дивись, і «маститість» прийде.
   Уже так, коли придивишся на  волосся, видно, що щодня «маститості» прибавляється. Швидко-швидко вже замість волосся сама «маститість» на голові буде.
   Тоді вже зовсім добре. Прийдеш до редакції, принесеш що-небудь, редакторові незручно буде зразу пугнути. І скаже редактор секретареві:
   — Пустіть! Воно, положим, ні к лихій годині не годиться, та незручно: старий письменник... Надрукуємо!
   А ви, маститий, сопричислений до старої дегенерації,[26]коли до вас прийде хто-небудь з молодої дегенерації пись­менників, говоритимете:
   — Писати, товаришу, складна штука! Колись писалося! Ех, і писалося! А тепер би ще писалося, та, знаєте, треба підмемуарити життя пройдене. А то перед історією буде ніяково.

   Згодом трохи (тоді ж таки 1921 року) почав я працювати і в «Селянській правді»,[27]де благополучно секретарював п'ять літ під орудою С. В. Пилипенка.[28]Робилося добре. Хоро­ша була газета, царство їй небесне. Селян вона любила дуже. З любові й померла.

   Ну, а тепер про процес творчості. Як я пишу.
   Пишу я так. Беру папір, беру олівця чи перо в руки й почи­наю писати. І пишу.
   Міряю завжди температуру, коли пишу. Нормальна. І до того, як сідаю писати, нормальна, і після того не під­носиться.
   З пульсом у мене під час роботи не гаразд. Не можу пора­хувати. Як пишу, рука біжить по паперу, ніяк артерію нала­пати не можна. А кинеш перо — нема рації рахувати, боце вже ж не буде «момент творчості». Так я вам і не докажу, що воно з пульсом робиться, коли письменник пише.
   Щодо голови під час творчості. Пробував мотати головою, як пишу — нічого не виходить. Чому це так, я напевне не знаю. Очевидно, думки в голові розхлюпуються. Коли поста­вити на голову під час творчості гарячого чайника — замість прози вірші виходять. І то якісь невиразні. Коли розігнатись і вдаритись головою об стінку — тоді якийсь такий плутаний верлібр пишеться, що й сам нічого не розбереш.
   Живіт у творчості займає так само неабияке місце. Коли людина, сівши щось писати, правою рукою пише, а лівою держиться за повний живіт, виходить дуже довга психоло­гічна повість, ідеологічно заплутана. Коли живіт порожній і рука од буркоту в ньому одскакує од нього, тоді здебільша буде або короткий ямбічний вірш, або гарна новела.
   Коли починаєш писати, треба сідать на стілець цупко, бо інакше разом з головою в процесі творчості починає брати участь і ота частина тіла, куди ноги повтикано. Виходять твори, щоправда, непогані, але, беручи під увагу буйний розвиток нашої культури, час вже нам робити переключку на голову.
   Всі ці спостереження з власного досвіду.
   Трохи ще про вплив полового збудження на процес твор­чості.[29]Дехто з творців вважає, що найкращі твори виходять з-під пера людини, що «налита вкрай» всякими половими імпульсами. Не скажу, наскільки це вірно. Тут щось не те, по-моєму. Як ти його встигнеш слідкувати за «половими пи­таннями», коли ж ти пишеш і рука в тебе зайнята. Та й голо­ва так само. Як на мій погляд, тяжко це робить. Краще вже що-небудь одно: або пиши, або «полового імпульса» бережи.
   На підставі свого досвіду радив би все-таки працювати так: спочатку подумати, а потім уже писати, а не навпаки. Так якось краще виходить, хоч праця трішки й тяжка...

   Як я ставлюсь до теперішніх літературних організацій?
   Ставлюся. Ставлюся я до «Вапліте»[30],до «Плугу»[31],до «ВУСПП»[32],до «Молодняка»[33],до «Марсу»[34],до «Неокласиків»[35],до «Бумерангу» (чи як він там зветься...).[36]До всіх ставлюся.
   Ех, дорогі мої товариші! Був колись на світі один мудрий філософ. Звали його Йосипом, а по-батькові й на прізвище не знаю, як там він був.
   Так отой мудрий філософ Йосип казав колись:
   «Мотузочка? Давай сюди й мотузочку! В дорозі все в при­годі стане».

   Із теперішніх письменників більше від усіх я люблю Хвильового[37]й Досвітнього[38].
   Якби ви знали, які це прекрасні письменники! Як з ними хорошо на полюванні!
   Коли ранок, коли над лиманом срібний туман устає, коли сидиш у ямці й очі твої плавають у тумані, вишукуючи десь аж он там чорну крапку з чиряти або з крижня.
   Ах!
   А праворуч од тебе Хвильовий, а ліворуч од тебе До­світній. Як їх не любить?!
   І коли вони, — ні Хвильовий, ні Досвітній, — ніколи не говорять про літературу.
   А решта всі — хороші письменники, — так тільки ж вони весь час про літературу, і стрілять не вміють.
   Я й їх люблю, тільки менше.
   Із старих письменників мені подобаються: Нестор Літо­писець[39]та Остромир[40].

   Як ставлюся до театрів? Я їх люблю. Я люблю березільців, франківцїв, одещан, заньківчан...[41]Я всіх люблю. Я навіть оперу українську люблю. Слово честі. І якби, приміром, оперові директори любили свої опери так, як я їх люблю, у нас би, не вважаючи на те, що так багато в нас є оперових директорів і відділ мистецтв, — у нас би, їй-богу, була українська опера. Бо я знаю, що театр — це велике зна­ряддя, а коли він велике знаряддя, то треба дуже вели­кого на директорів знаряддя, щоб театр був великим зна­ряддям.

   Із тварин — найбільше люблю кіз. Із комах — осу. Найулюбленіший колір — жовтобурий. Запах — фіалка. Із квіток найбільше люблю — фуксію. Котів люблю за хвіст тягати. Із страв найсмачніша — смажена картопля, щоб хрумтіла на зубах. Жінок люблю стрижених і голених, і щоб у чоботях. У бога перестав вірити через два дні після того, якбуло приказано, що бога нема.
   Крім усього цього, я: член МОПРу[42],Авіохему[43],«Геть не­письменність»[44],товариства «Змичка»[45]і літературного клубу ім. Вас. Блакитного[46].Жонатий.
   Це все — для психології творчості!

   Якось я запитав у свого сина:
   — Вячку! Чим ти будеш, як виростеш?
   — Людиною буду!
   Я й подумав:
   «А й правда. Хай буде людиною. Не письменником, а лю­диною. Йому це легше тепер зробити, ніж нам колись було. Він барині ручки не цілуватиме, і нема біля нього картоп­линня та бур'янів. Нема де замислюватись».

   Занотував я отут найголовніші моменти з свого життя та найголовніші риси моєї вдачі й світовідчування, що лягли в основу моєї літературної роботи. Як лягли? А вам що до того? Лягли — хай лежать. Не займайте їх.

   Як бачите, лінія в моєму літературному житті була пра­вильна. Що, робота ні к лихій годині не годиться? То нічого: аби була лінія правильна.

   P. S.Чому я поспішав так із своєю автобіографією? Через віщо сам я оце її випускаю в світ? Та дуже просто. Я ж не певний, що як дуба вріжу, хтось візьметься за мою біогра­фію... А так сам зробиш, — знатимеш уже напевно, що вдяч­ні нащадки ніколи тебе не забудуть.

   15-16березня 1927 р.
   Харків
   Письменники
   Слово «письменник» походить від дієслова «писати», а не від якогось там іншого дієслова.
   Отже, виходить, що письменником зветься людина, що пише…
   І то не така людина є письменник, що випадково там щось напише і стане… Ні! — письменник так він увесь час пише й нема йому нікоторого впину.
   Це починається завжди так.
   — Ось, подивіться… Чи не підійшло б… оце до вашої газети? Це я написав…
   Дивитесь.
   — Не підійшло б… Знаєте… Не такого нам треба… Нам би якби щоб отакого…
   — Так у мене є й таке. Ось…
   — І це не таке… Нам би якраз не такого треба…
   — Так у мене є й не таке. Тільки вдома… Я принесу…
   — Принесіть…
   Ви дивитесь йому вслід, як він повернувся йти, дивитесь… дивитесь… дивитесь…
   — Нда! — кажете собі. — Єсть!
   Потім приноситься «не таке, а отаке».
   — У мене й ще!
   — Та ні, нам так що й цього досить… Продивимось… Зайдіть так через тиждень…
   — Бувайте!
   — Товаришу! Там друкарня прохає на «корпус»…[47]Робітники стоять…
   — І ти, лиха година! Дивись… І нема нічого підходящого… Ага! Ось… Почекайте трохи… Продивлюсь… Ммм… «Били ми Врангеля»… «Червонці наші… орли»… «Загнали в море»… «Хай живе»… Щось підходяще… Нате… На «корпус», скажіть, хай беруть… І пішло.
   А як уже пішло, то тоді держись.
   — Товаришу! Я ще вам приніс… Ось… і ось… і ось…
   — Добре! Продивимось. Залишіть.
   У всякім разі, з цього моменту вважайте, що є ще один новий письменник, якому кажуть:
   — Випишетесь! Нічого… Не святі горшки ліплять… Потім так місяців через два, дивись, уже в «Гарті»[48],або в «Плузі», або в «Більшовику»[49]він про «форму» і «зміст» жарить та:
   — У Тичини, знаєте, є щось старе… Не скажу напевно, що саме, але щось є… Отаке щось, знаєте… Не таке, а отаке…
   Маєте письменника кваліфікованого.
   Отак, як бачите, письменники получаються…
   Далі із зростом чуприни зростає й той чи інший письменників світогляд, та чи інша його ідеологія, та чи інша платформа…
   Власне, платформа не «та чи інша». Платформа переважно тепер радянська. Навіть не переважно, а виключно радянська.
   Світогляд здебільша революційний…
   Ідеологія здебільша пролетарська або пролетарсько-селянська…
   Коли до цього ще додати порожній здебільша шлунок, прекрасний апетит, гарячу кров, хоч і без відповідного числа червоних кров'яних кульок, то внутрішній вигляд письменників уже можна собі уявити добре.
   Назовні письменники всі в штанях, іноді дуже добрих, іноді дуже дірявих (залежить від талану), мають вони (як уже говорилось) здебільша довге волосся.
   Більше особливих ознак, здається, нема.

   Довжиною рядка в творі всі письменники поділяються на прозаїків, на поетів і на футуристів.
   Прозаїками звуться ті письменники, у яких рядок дуже широкий, і дуже довгий, і дуже дешевий.
   Поети — це ті, що рядок у них коротенький, яскравий. І на кінці в нім причеплено або риму, або асонанса, або алітерацію.
   Коли цього не причеплено, то такий вірш зветься верлібром, або ліверною ковбасою.
   Футуристи походять від слова латинського futurum, тобто майбутній. Отже, це, власне, ще не є справжні письменники. Це письменники майбутні. Ще колись писатимуть, а тепер вони тільки бавляться, граються, вчаться на письменників і лаються.
   А взагалі народ вони всі симпатичний і мали в Києві свою газету, а в Москві тов. Троцького, який сказав:
   — Хай чим хоче та дитина бавиться, аби тільки не плакала! Не займайте, може, з їх що й буде путнє.
   Рядок у футуристів безформений якийсь, бо, кажу ж, вони не насправжки ще пишуть, а дряпають.

   Незрозумілістю свого твору письменники поділяються на символістів, імажиністів, неокласиків, реалістів (і ще сила є різних «істів»).
   Символісти[50]— це ті, що пишуть віршами «символ віри». Потім вони перевертаються на неокласиків, з неокласиків на пролетарських, з пролетарських на футуристів, крім поета ЯковаСавченка, який був символістом, так залишився ним і до цього часу, бо розгубив усі свої «символи віри» й тепер усе 'дно що без паспорта.
   Неокласики[51]— це ті, що кажуть:
   — Їй-бо, ми не такі, як ви нас розумієте!.. Їй-богу, ні! А ви нас отак розумієте?!? Ай-яй-яй! Як вам не сором!
   Імажиністи — від слова «і ми мажемо». Так що це всім зрозуміло. У нас їх мало.
   Реалісти — це, як ви й самі догадуєтесь, письменники, що скінчили реальну школу й не склали конкурсу до політехніки. Так реалістами й залишились…
   Є ще особливий гатунок письменників. Це так звані гумористи. Вони пишуть для того, щоб читачі плакали, або самі плачуть, як пишуть, бо їм писати не хочеться. Нещаснийнарод усі гумористи, бо, навіть коли зуби болять, мусять писати щось «веселе».
   Символіст, або імажиніст, або взагалі інший який-небудь письменник, так тому можна писати, що він хоче. Трррагедію так трррагедію, комедію так комедію. А гумористові — ні. Обов'язково — веселе.

   Найголовніше в письменникові — талант.
   Талантом своїм письменники поділяються… Ні. Будем одверті… Письменники всі талановиті. Їй-богу, всі. Нема неталановитих письменників. І не буде ніколи.
   Попробуйте сказати якому-небудь, що він неталановитий… Спробуйте…
   Та ніколи не скажете…
   А як і скажете, так спересердя, і він вам не повірить…
   От тільки де в письменника той талант знаходиться — не знаю. Ніколи навіть бачити його не доводилось…
   З декотрими ж і купався навіть і не зауважив, хоч і придивлявсь пильно…
   Дивишся: людина як людина… Сяде писати — талант…
   Талант — це штука дуже тендітна, і про його краще багато не будемо писати… Бог із ним.

   Найголовніше для письменника — гонорар.
   Гонорар декотрі теоретики вважають за головний чинник у психології творчості.
   Схиляюсь і я до їхньої думки, звичайно, не як теоретик, а як практик од літератури.
   Хороша штука, що й казать, і задля нього, задля гонорару, можна навіть отакі вірші встругнуть:Коли я бачу на вулицях тічкуІ коло неї ватагу собак,Я згадую гарну дівчину,Оточену компліментамиПерехожих гуляк…(Гео Шкурупій[52],Барабан, стор. 16)
   Коли б не було на світі гонорару і поет побачив на вулиці тічку, він або пройшов би собі потихеньку повз неї, або (коли він молодий і «рєзвий») почав би тюкати… І більше нічого… А так бачите: зразу «пригадав дівчину», та ще й «гарну».
   От що значить — гонорар…
   — Та… що вже казати. Якби не було гонорару. Ну, годі. Крапка. 
   Сом
   Ви були коли-небудь на річці на Осколі, що тече Харківщиною нашою аж у річку Північний Донець? Не були? Побувайте!
   ...За славним містом Енськом Оскіл тече повз радгосп, і радгоспівський садок, як то кажуть, купається в річці. Заплава річки Осколу, де він у цьому місці розбивається на кілька нешироких рукавів, заросла густими очеретами, кугою, верболозом і густою, зеленою соковитою травою. Як увійдеш, картуза не видко! Шумить заплава в травні та в червні...
   Поміж очеретами та верболозом сила-силенна невеличких озеречок, вкритих густою зеленою ряскою, лататтям з жовтогарячими квітками-горнятами на довжелезних зелених батогах!
   А скільки там водяних лілей!
   Озеречка ті з'єднуються одне з одним вузенькими єриками, такими вузькими, що ледь-ледь можна ними пропхнутися на невеличких човниках-довбанках з одного озеречка до іншого.
   Дівчатка, було, як сядуть на човника та як поїдуть по тих озеречках та по заводях, — цілий човник водяних лілей понаривають і їдуть додому всі в білих вінках, і човник їхній уже не човник, а ніби величезна довгаста біла квітка річкою пливе...
   Дівчатка їдуть та й співають і «Човника», і «Тихо, тихо», різних чудових пісень дівчатка співають.
   «Тихесенький вечір на землю спадає»,[53]в садку заливаються солов'ї, до Осколу з пасовиська спускається колгоспна череда, а з річки лунає грайливе «Човник гойдається серед води» або зворушливо-ніжне «Тихо, тихо Дунай воду несе, а ще тихше дівка косу чеше»...[54]
   Чарівна річка Оскіл...
   А скільки там диких качок!
   Як, бува, пощастить вам у тих місцях побувати навесні чи влітку, сідайте ви на човна-довбанку і пливіть єриком тихо-тихо, щоб весельце ваше ані плеснуло, ані булькнуло...
   І вдивляйтеся в очерет. Ви обов'язково побачите, як поміж густим очеретом мелькає голівка чирятка-мами, а навколо неї манісінькі чиряточка, мов мишенята, шмигають...
   А далі — он пробирається качка-крижень з криженятами...
   А болотяних курочок! Як на путній колгоспній птахофермі курчаток-леггорнят.[55]Тільки дикі курочки не білі, як леггорни, а рудувато-чорнувато-крапчастенькі, на довгеньких ноженятах. І ноженятами тими вони бігають по зеленому лататті, як по паркету. Зелене латаття під ними навіть не вгинається, — такі вони легесенькі — болотяні курочки.
   До плеса чи до озеречка ви підпливайте ще тихше — щоб ані звуку, ані шурхоту! На озерце не випливайте, а зупиніться біля нього і дивіться. Обов'язково побачите або білолобу лиску з лисенятами, або виводки чирят, крижнів, широконосок...
   Гуляють качата, у теплій воді купаючись...
   Раптом тривожний мамин голос, тихе — ках! — і каченяток нема! Їх як злизало. Вони або пірнули, або до куги, до очерету, до латаття попритулялися, поприкипали. І не дишуть! Небезпека минула, мамине заспокійливе — ках! — і знову весела гра — купання серед озеречка.
   Чарівні місця на річці на Осколі...

   Тихо, тихо Оскіл воду несе...
   Якраз проти радгоспу річище в Осколу широченьке, вода чиста-чиста. Трохи ліворуч — велика ковбаня, ціле просто урвище під зверху тихою водою.
   — Там така глибочінь, що й дна не дістанеш! Там ніхто ніколи дна ще не дістав! Та куди там?! Там так глибоко, що наша дзвіниця пірне! Їй-бо, правда! Пірне з хрестом! Отака там глибочінь!
   Це так нам дід Панько розповідав.
   — Боже вас борони там купатися! Втягує, вглиб утягує! Закрутить тебе, завертить, бульк! — і нема чоловіка!
   — А що ж воно, дідусю, закрутить та завертить? Зверху ж ніби тихо.
   — Та воно зверху вроді тихо, а під водою крутить. І крутить, і вертить! Та то ще нічого! Соми там живуть! Там такий один сом жив, що сохрани, господи, й помилуй! Ще за панів було: сидимо ми з паном отут на березі... Ні, не так: пан сидить отут на березі, а я стою біля пана. Вже сутеніло... Пливуть гуси. Великий табун панських гусей пливе! Коли це гусак як закричить — ге-ге-ге-ге! — та по воді крилами ляп-ляп-ляп! Гуси з криком усі врозтіч! Гусак ще раз — ге! — та крилами — ляп! — і нема гусака! Пірнув під воду! А на тому місці, де гусак плив, щось як ляпне по воді ніби чорною лопатою! Лясь! Тільки хвилі водою пішли. Я тільки: «Свят, свят, свят! Чорт, пане, чорт!» А пан у крик: «Давай ружжо! Сом гусака ковтнув!» Де там давай, хіба туди ружжо дострелить, на отаку глибочінь? Про-опав гусак! Отакі соми бувають!
   — Невже-таки сом гусака ковтнув?
   — Не вірите? А ви хіба книжки Сабанєєва[56]не читали? Мені пан її читав.
   — А хто такий Сабанєев?
   — А мисливець такий знаменитий колись був і рибалка, що книжки понаписував: і про рибальство, і про полювання, і про мисливських собак. Пан казав, що дуже хороші книжки понаписував Сабанєєв. Професор він був, чи що... Так у тих книжках написано, що колись було впіймано сома вагою на чотириста кілограмів! Он який сом! Двадцять п'ятьпудів сом! Не сом, а корова! Так що ви гадаєте, що він гусака не проковтне? Та ви послухайте, що далі з тим сомом було. Да... Вирішили ми з паном, або, вірніше, пан зі мною,впіймати того клятого сома! От наказав пан ковалеві зробити величезного гака. Зробив коваль гака. Насталив його, загострив, приніс до пана. «Ну, Паньку, — пан мене питає, — а чим ми того гака наживляти будемо?» — «Не інакше, — кажу, — паночку, як гусаком. Сом, — кажу, — вже поласував гусячим м'ясом, і на гусака він піде обов'язково!» Наказав пан зарубати гусака чи гуску, я вже не докажу. Обскубли ту гуску, не розчиняли, а так цілою трохи на вогні підсмажили, — гуска сита була! — та й почепили на гака. Гака того ми прив'язали на два зв'язані налигачі, прип'яли до осокора та пізно ввечері й закинули в Оскіл. Соми, як ви знаєте, полюють за здобиччю вночі. Вдень сом може вчепитися на гака тільки випадково. Закинули, значить, ми гуску в Оскіл і посідали на березі, над ковбанею. Сидимо, чекаємо. Ніч тепла, місячна. Тихо, тихо навкруги. Тільки чути за садком, як Христя, що панські корови пасла, голосно виводить:Якби ж таки того пана чорти були узяли,[57]Ми з тобою, мій коханий, не такої б утяли!
   Сидимо. Я вроді тої пісні не дочуваю, а пан так і зовсім не чує. Тільки й запитав: «Хто воно ото так виводить?» — «Не знаю, — кажу, — пане, то не з наших, то хтось із хутора на село через леваду йде». Сидімо, дрімаємо. Пан налигача в руці тримає. Коли це я-а-ак смиконе! А пан налигача не пускає. А воно пана тягне! Ну, тягне з берега у воду, в ковбаню, тягне — та й уже! Пан налигача держить, а я пана держу. «Пускайте, — кричу я панові, — налигача до осокора прив'язано! Не одірве! Пускайте!» А пан: «Е, — каже, — пускайте! Поводити його треба, щоб стомився!» Водимо ми, значить, та й водимо! А воно як мотоне, як мотоне, а тоді й попустить. Тихо вроді. А потім знов як мотоне, як мотоне! А потім знов пустить. А ми водимо! Водимо собі та й водимо!
   — А далі що? — не витримав я. — Ну, водите, а далі?!
   — А далі? А далі водимо собі та й водимо. А воно як мотоне, як мотоне, а тоді й попустить. Водили ми собі, водили...
   — Та швидше вже, діду! Ну, водили... А витягли ви сома чи не витягли?
   — Та витягли. Тільки ж довго, дуже довго водили... Водимо ото собі та й водимо...
   — Ну, вже витягли, слава богу, діду! Ну, а далі?..
   — Ох і сом же був! Завбільшки, як тобі сказати, ну, не менший, як звідси до отієї верби! Їй-бо, правда! Вчотирьох несли додому! Пудів на п'ять, як не більше! Розчинили. І що б же ви гадали, що там у того сома всередині було? У череві?
   — Гусак?
   — Якби ж гусак! Ми, як побачили, поперелякувалися!
   — А що ж там таке страшне було?
   — Було... Та ви послухайте. Пропав у пана мисливський собака, сетер-гордон Джой. Розшукував його пан по всіх усюдах: і листи скрізь понаписував, і телеграми порозсилав, — нема Джоя... Заходжу якось я ввечері до пана, а він ходить по кімнаті та аж голосить: «Нема мого дорогого Джоя! Не знайдеться мій дорогий Джой!»
   — Як, — питаю я, — не знайдеться? Адже ж знайшовся! — кажу.
   — Як ізнайшовся? — підскочив він. — Де ж він?
   — Та ви ж його, пане, самі з'їли! У сома всередині самі тільки підпалини та хвоста витягли!
   Було тоді від пана нам, але було й панові гикоти та нудоти. А Джой, бачите, любив купатися в Осколі. Ото, як він купався, сом його й проковтнув.
   — А ви, діду Паньку, часом не той... не бре-бре, що сом собаку проковтнув?
   — Не віриш? А от у Сабанєєва в книзі написано, що в Уфимській губернії сом проковтнув ведмедя, який перепливав річку. А ведмідь — це тобі не собака. Отакі соми бувають! А ти не віриш...
   — А не чули, щоб сом парового катера проковтнув?
   — Такого не чув. Що не чув, то не чув! А чого ти смієшся? Ти думаєш, що катер для сома розміром завеликий? Є такі соми, що й катера б ковтнули, так бояться.
   — А чого вони бояться?
   — Торохтить дуже, як річкою пливе. А якби тихо плив, могло б і катеру те бути, що тому Джоєві! І незчувся б, коли у сома в череві опинився б! Соми — вони такі!

   Сом дуже сильна риба, могутня.
   — Одного разу, — розповідав мені один дуже заядлий і дуже справедливий рибалка, — стою на човні з вудками на Дніпрі. Отам, трохи нижче од Плютів. Тягаю лящі, язі, краснопери. Добре тоді клювало... Коли гульк — серединою Дніпра мчить проти води човен. Швидко мчить, а мотора не чути. Що, гадаю собі, за фокус-мокус: і мотора на човні нема, і вітрил нема, і веслами ніхто не махає, а човен, немов той глісер, мчить. Коли це якраз навпроти моєї сижі човен як закрутиться на місці, як завертиться, а потім стриб уперед, а потім знову круть-верть на місці, і то ніби пірне, то вирине, то пірне, то вирине, — аж ось таки добре пірнув, і звідти, з човна, раптом одчайдушний крик: «Рятуйте! Рятуйте!» Тихо... І знову: «Рятуйте! Давай човна!» Я за весла та до човна. На човні переляканий дідок, однією рукою в човна вчепився, а друга рука чомусь аж у воду з човна звісилася. «Що таке?» — питаю. «Сом! Рятуйте!» — «Де сом, який сом?» — «На гаку сом». — «Так одчіпляйте, — кричу, — а то втопить!» — «Зашморгнуло на руці, не відчеплю!» — Рубайте шворку». — «Нема чим рубати. Підпливайте, може, вдвох щось зробимо». — «І давно він вас возить?» — «З-під Канева мчу!» Тільки-но я вхопився за дідового човна, а воно як потягло, як поперло, як поперло! Куди тому глісеру! Дотягло нас аж отуди до Вишеньок, а тут, хвалити бога, пішов сом понад берегом, і я встиг за кущ на березі вхопитися... Смикало воно, смикало — не візьме. Я міцно за кущ держуся, а воно, видно, втомилося... Та де ж не втомитися — проти води стільки ото човна промчати... «Шворка ослабла, слава богу!» — каже дідок. «Тягніть!» — кажу. «Не підтягну». Аж ось і сам сом виринає і перевертається голічерева на воді. Вуса ворушаться, і бульби з рота бульботять. Так, ніби не скаже: «Ох, і стомився ж я, товариші рибалки! Дайте відпочити, я вас до Києва довезу!» Витягли ми сома на берег. Я й кажу: «Не вір, бо звір. Бий веслом по голові!» Дід як гагакне сома веслом по голові і промовив: «Амінь!» Показує руку, а вона шворкою ніби аж перерізана у зап'ясті, пальці пухлі та сині-сині... Ну й сом, я вам скажу! Як човен завбільшки... «Та де, — питаю, — воно, оце страховисько, вас підхопило?» — «Трохи вище від Канева, — відповідає дідок. — Виїхав я на сома оцим човником, пливу собі, похрокую, самицю приманюю. Ну, як знаєте, під човном гак з наживою. Він як ухопить, як смиконе... Ну й пішло! А шворку я петлею за руку запетлював. Як смиконув він зразу, якби був я не вхопився за човен, лазили б ото по мені раки. Утримався все-таки. От халепа! Як же ми тепер додому дістанемося? Не близькийсвіт!»
   Сильна, як бачите, риба сом.

   Сом — риба осіла. Живе сом в якійсь одній ковбані і майже ніколи її не кидає. Дорослий сом. Молоді соменки й соменята — ті меткіші, вони бродять по всій річці, на чужі «вулиці» запливають.
   Чим живляться соми, що вони їдять? Соми їдять рибу, жаб, каченят, гусят...
   Найкраще ловиться сом теплими літніми місяцями, вночі.
   Ловлять сомів вудочками, бере він і на спінінг, а великий — на спеціальні великі гаки.
   Чим наживляти гаки на сома? Черв'яками, живцями, жабами, можна чіпляти шматки м'яса і т. д.
   На великих сомів на гака, як ви мали нагоду пересвідчитися з нашої розповіді, найкраще чіпляти гусака або гуску, собаку сетера-гордона або бурого чи гімалайського ведмедя. На білого ведмедя сом не бере, бо білий ведмідь — звір полярний, а сом любить теплі води й не дуже холодних звірів.
   Як ловити сома?
   Дуже просто: наживляйте гачка, сидіть і чекайте. Почне клювати — підсікайте. Підсікши — витягайте. Витягли — зразу ж беріть ножа і розчиняйте сома, бо були випадки,коли в сома в череві знаходили різні цікаві речі: копчену ковбасу, вареного рака й пару цілісіньких шпротів. Отже, іноді сом вам принесе не тільки самого себе, як свіжу й дуже смачну рибу (якщо її засмажити), а ще й неабияку холодну закуску.

   Інтересна риба сом!
   За царського режиму, як свідчать дореволюційні рибалки-письменники, сом важив до чотирьохсот кілограмів, ковтав собак і ведмедів. Можливо, що з розвитком рибальства сом важитиме тонну і ковтатиме симентальських бугаїв і невеличкі буксирні пароплави...
   Все можливо, хоч ми особисто, рибалки-письменники, у це не дуже віримо. Радянському письменникові не до лиця, — м'яко кажучи, — перебільшувати.
   А сома... сома мені самому доводилося бачити такого завбільшки, як комбайн! Тільки трохи довшого.
   Це, дорогі наші читачі, серйозно і без жодного перебільшення.

   1953
   Примечания
   1
   Трапилася ця подія 1 листопада (ст. стилю)...— За новим стилем 13 листопада.
   2
   …вчилися ми разом із М. К. Зеровим.— Ідеться про Миколу Кос­тянтиновича Зерова (1890-1941), українського радянського літературо­знавця, поета й перекладача.
   3
   Горацій (Квінт Горацій Флакк, 65-8 pp. до н. е.) — римський поет.
   4
   Вергілій Марон Публій (70-19 pp.до н. е.) — римський поет.
   5
   Овідій (Публій Овідій Назон, 43 р. до н. е. — 18 р. н. е.) — римський поет.
   6
   Гомер— легендарний давньогрецький поет. Час життя Гомера визнача­ють по різному — від 12-го до 7-го ст. до н. е. З його ім'ям пов'язують ство­рення епічних поем «Іліади» та «Одіссеї».
   7
   Він — на Рим, я — на Шенгерієвку.— Йдеться про вступ M. Зерова до літературної групи «неокласиків», які орієнтувалися в основному на есте­тичні зразки античного мистецтва. Остап Вишня вже тоді почав писати про життя українського народу, зокрема, селянства.
   8
   «...мені тринадцятий минало»— рядок з поезії Т. Г. Шевченка.
   9
   Як ударила революція — завертівся. Будував Україну.— Тут ідеться про соціальні ілюзії Остапа Вишні в період революції, коли він щиро вірив у відродження української державності під егідою Централь­ної ради.
   10
   Центральна рада— контрреволюційна буржуазно-націоналістична орга­нізація на Україні. Створена 17 березня 1917 р. в Києві українськими бур­жуазними й дрібнобуржуазними націоналістичними партіями. Розігнана 29 квітня 1918 р. австро-німецькими окупантами.
   11
   Тоді до св. Софії...— Ідеться про Софійський собор у Києві.
   12
   «Просвіта»— культурно-освітня громадська організація на Україні. Заснована в грудні 1868 р. у Львові «народовцями» з метою поширення освіти серед народу. Мала філії в містах, бібліотеки й читальні в селах, видавала українською мовою популярну літературу, шкільні підручники тощо. В тій частині України, що входила до складу Російської імперії, «Просвіти» були створені на початку 20 ст., припинили існування в першій половині 20-х років. На західноукраїнських землях «Просвіти» існували до 1939 р.
   13
   Тяжко було, але «ми перемогли».— Йдеться про обивателів, які в роки революції та громадянської війни стояли осторонь від боротьби, а після перемоги більшовиків «примкнули» до Радянської влади.
   14
   Ну, а потім під'їхала «платформа», мене й посадили.— У 1920 р. Остапа Вишню арештували після повернення його до Києва з Кам'янця-Подільського, де на той час отаборилася контрреволюційна Директорія. Наступна фраза проте, що згодом його випустили і він уже з «платформи» не злазив», свідчить про рішучу підтримку письменником Радянської влади.
   15
   «Катехізис»— посібник з основ християнського віровчення, призначе­ний для початкового релігійного навчання віруючих.
   16
   Філарет (Дроздов Василь Михайлович, 1782-1867) — московський митрополит реакціонер; автор «Пространного катехизиса», що вивчався в дореволюційній школі.
   17
   Соломонів «Оракул»— збірник афоризмів та загадок ізраїльсько-іудей­ського царя Соломона (?-928 р. до н. е.).
   18
   «Русский паломник»— щоденне ілюстроване видання. Виходило в Петербурзі (1885-1917).
   19
   Писати в газетах я почав у Кам'янці... за підписом Павла Грунського.— Остап Вишня має на увазі перші публікації своїх фейлетонів на сторінках кам'янець-подільських газет «Народна воля» і «Трудова громада».
   20
   Кримський Агатангел Юхимович (1871-1942)— український радян­ський сходознавець, славіст і письменник, з 1919 р. — академік Академії наук УРСР.
   21
   Левицький Модест Пилипович (1866-1932)— український мовозна­вець, письменник і публіцист, автор «Граматики української мови».
   22
   В Харків «мене переїхали» 1920 року, в жовтні місяці...— Невдовзі після арешту Остапа Вишню з Лук'янівської тюрми, що в Києві, було пере­ведено до харківської тюрми на Холодній горі для продовження слідства. Оскільки ні в діях, ні в творах Остапа Вишні не було виявлено контрреволю­ційної спрямованості, його звільнили з-під арешту і згодом взяли на роботу до редакції «Вістей ВУЦВК».
   23
   «Вісті ВУЦВК»— українська республіканська газета. Виходила в Києві (1919, 1934-1941) і Харкові (1920-1934).
   24
   Блакитний Василь Михайлович (справжнє прізвище — Елланський, 1894-1925) — український радянський письменник, партійний і держав­ний діяч. Спочатку належав до партії українських лівих есерів (боротьбис­тів). З 1920 р. — член Комуністичної партії, в 1920-1925 pp. — член ЦК КП(б)У і ВУЦВК. Один з організаторів літературного процесу на Україні в першій половині 20-х років.
   25
   «Книгоспілка»— українська видавнича і книготорговельна організація. Заснована 1922 р. в Харкові. 1930 р. перетворена на книготорговельне об'єд­нання — Вукоопкнигу.
   26
   А ви, маститий, сопричислений до старої дегенерації...— Ідеться про графоманів «зі стажем», які полюбляли «опікати» молодих літераторів. (Плутаючи, ніби ненароком, слова протилежного змісту — «генерація» і «дегенерація», — автор натякає на інтелектуальну недолугість самозакоха­них нездар).
   27
   «Селянська правда»— українська республіканська газета, орган ЦК КП(б)У. Виходила з 1921 р. в Харкові. В 1925 р. злилася з газетою «Радянське село».
   28
   Пилипенко Сергій Володимирович (1891-1943)— український радян­ський письменник, журналіст, один із засновників літературної організації «Плуг».
   29
   Трохи ще про вплив полового збудження на процес творчості.— Автор пародіює писання псевдовчених, які по-вульгаризаторському засто­совували психологічне вчення З. Фрейда для тлумачення явищ культури, процесів творчості й суспільного життя.
   30
   «Вапліте» (Вільна академія пролетарської літератури) — літературна організація на Україні (1925-1928). Декларувала і боролася за високу якість літературної творчості. Об'єднані ВАПЛІТЕ письменники (П. Ти­чина, П. Панч, М. Хвильовий, М. Куліш, О. Довженко, В. Сосюра, М. Бажан, І. Дніпровський, Ю. Смолич та ін.) збагатили українську культуру творами значної художньої вартості. Проте ідейно-естетичні гасла й заяви керівни­ків організації не завжди належно аргументувалися, що давало підстави для звинувачень ВАПЛІТЕ в нечіткості політичної платформи та орієнтації на буржуазну культуру Заходу. В умовах гострої критики своєї діяльності ВАПЛІТЕ самоліквідувалася.
   31
   «Плуг»— спілка українських радянських селянських письменників. Заснована 1922 р. в Харкові; 1931 р. перейменована на Спілку пролетар­сько-колгоспних письменників. Існуваладо 1932 р. Мала незаперечні заслуги в справі об'єднання талановитих тогочасних літераторів навколо партії. Творчій діяльності «Плуга» шкодив надмірний «масовізм» (праг­нення до кількісного розширення письменницького об'єднання за рахунок початківців, курс на створення багатьох периферійних філій, зниження ідейно-художніх критеріїв).
   32
   ...«ВУСПП» («Всеукраїнська спілка пролетарських письменників») — літературна організація на Україні (1927-1932). Спрямовувала творчість літераторів у русло соціалістичного будівництва, боролася проти ідейних збочень письменників. Члени ВУСПП (І. Микитенко, Л. Первомайський, О. Близько, І. Кулик, П. Усенко та ін.) збагатили українську літературу талановитими творами. З часом ВУСПП стала гальмом на шляху згуртуван­ня літературних сил: проголошувала шкідливі, спрямовані на політичну дискредитацію деяких письменників гасла типу «союзник або ворог», обстоювала штучно вигаданий «діалектично-матеріалістичний метод» художньої творчості. Керуючись вульгарно-соціологічними критеріями, своїми настановами аж ніяк не сприяла творчому зростанню письмен­ників.
   33
   «Молодняк»— літературна організація комсомольських письменників України (1926-1932). За ідейно-естетичною платформою була близька до ВУСППу. В літературному процесі займала конструктивні позиції, але часом виявляла недостатню теоретичну і художню зрілість. Так, молодняківці твердили, що римовані агітки важливіші ліричної поезії, що роман­тика і романтизм чужі для літератури пролетаріату.
   34
   «МАРС» («Майстерня революційного слова») — літературне угрупо­вання в Києві (1926-1929). Утворилося з колишньої «Ланки», що скла­далася з літераторів правопопутницького напряму. В період консолідації сил радянської літератури самоліквідувалося.
   35
   «Неокласики»— літературне угруповання на Україні в 20-х роках, до якого входили М. Зеров, П. Филипович, M. Рильський, M. Драй-Хмара, M. Могилянський, О. Бургардт. У своїй творчості ці письменники орієнту­валися на античну класику, проповідували культ «чистого мистецтва», уникали злободенної тематики. Згодом частина їх перейшла на позиції радянської реалістичної літератури.
   36
   «Бумеранг» (чи як він там зветься...).— Літературної організації чи угруповання під такою назвою на Україні не існувало. Можливо, Остап Вишня жартома назвав так літераторів, що належали до малочисельних, не відомих широкому загалу об'єднань.
   37
   Хвильовий Микола (справжнє прізвище та ім'я: Фітільов Микола Гри­горович, 1893-1933) — український радянський письменник.
   38
   Досвітній Олесь (справжнє прізвище та ім'я: Скрипаль Олександр Федо­рович, 1891-1934) — український радянський письменник.
   39
   Нестор Літописець (11 -поч. 12 ст.) — автор «Повісті минулих літ».
   40
   Остромир (християнське ім'я Іосиф) — новгородський воєвода ї посад­ник в 1054-1057 pp., замовник найдавнішого з тих, що дійшли до нашого часу, Євангелія, т. зв. Остромирового.
   41
   Я люблю березільців, франківців, одещан, заньківчан...— Автор має на увазі тогочасні українські театри: «Березіль», імені Івана Франка, Одесь­ку держдраму, імені Марії Заньковецької.
   42
   МОПР (МОДР) — Міжнародна організація допомоги борцям революції, створена в 1922 р. на основі рішень четвертого конгресу Комінтерну. Секція МОДР в СРСР існувала до 1947 р.
   43
   Авіохем (Осоавіахім) — Товариство сприяння обороні, авіаційному й хі­мічному будівництву; масова добровільна громадська організація, що існу­вала в СРСР з 1927-1948 р. Головними завданнями товариства були зміцнення обороноздатності країни, поширення військових знань серед населення, виховання його в дусі радянського патріотизму.
   44
   «Геть неписьменність»— громадська організація трудящих України, створена з метою ліквідації неписьменності. Існувала в 20-х роках.
   45
   Товариство «Змичка»— громадська організація трудящих, що займа­лася встановленням і зміцненням економічних і культурних зв'язків між містом і селом. Існувала в 20-х роках.
   46
   Літературний клуб ім. Вас. Блакитного— клуб харківських літераторів у другій половині 20-х — першій половині 30-х років. Створений для прове­дення масової, культосвітньої, пропагандистської роботи, а також відпо­чинку письменників.
   47
   На корпус (спец. термін) — один із видів друкарського шрифту і набору.
   48
   «Гарт»— організація пролетарських письменників, яка була заснована 1923 р. і яку очолював письменник, громадський діяч, редактор газети «Вісті ВУЦВК» В. М. Блакитний (Еллакський) (1894-1925).
   49
   «Більшовик»— щоденна робітничо-селянська газета, друкований орган ЦК КП(б)У. Виходила в Києві в 1919-1925 pp., згуртовувала навколо себе літературну молодь.
   50
   Символісти— представники творчого напряму, що в художньо-змістових і стильових пошуках віддавали перевагу символістсько-абстракт­ній образності; заявляли про себе і в українській літературі перших десяти­літь 20 ст.
   51
   «Неокласики»— українська літературна група, виникла на початку 20-х років 20 ст. (М. Зеров, М. Рильський, П. Филипович, М. Драй-Хмара та ін.) Орієнтувалися на античну художню класику та західні мистецькі зразки, піднесення рівня художньої творчості.
   52
   Шкурупій Гео (Юрій) Данилович (1903-1937)— поет і про­заїк. Був незаконно репресований. Реабілітований посмертно.
   53
   Тихесенький вечір на землю спадає...— слова з популярного українського романсу.
   54
   Тихо, тихо Дунай воду несе, а ще тихше дівка косу чеше...— слова з української народної пісні.
   55
   Леггорн— порода курей.
   56
   Сабанєєв Леонід Павлович (1844-1898)— російський зоолог, який вивчав мисливську фауну, мисливське господарство і спортивне риболовство. В 1873-1877 pp. редагував і видавав журнал «Природа».
   57
   «Якби ж таки того пана чорти були узяли…»— слова з української народної пісні.

Взято из Флибусты, http://flibusta.net/b/783570
